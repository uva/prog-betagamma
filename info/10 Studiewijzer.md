# Inleiding Programmeren<br><small>Studiewijzer</small>

*Versie: Januari 2020 (wijzigingen voorbehouden)*

![Python](python-logo.png){:.inline}  

We gaan programmeren in Python, een eenvoudige taal met vele mogelijkheden. Je leert over de basis van het programmeren, maar je gaat vooral aan de slag met toepassingen uit verschillende wetenschapsgebieden.

## Docenten en assistenten

Simon Pauw (docent)  
Marleen Rijksen (co-docent)  
Martijn Stegeman (coördinator)  

Tijdens de practica van dit vak staan de **assistenten** voor je klaar en je kunt bij ze terecht met vragen over het programmeren, maar ook over de nagekeken opdrachten en tips over het vak.

Het kan zijn dat je om één of andere reden een uitzondering nodig hebt op de regels van het vak. Deze kun je alleen krijgen bij de **docenten** en niet bij de assistenten. Stuur een mail naar <progbg@mprog.nl> en leg even kort uit wat je situatie is. Ben je bang een achterstand op te lopen van meer dan een dag? Neem dan razendsnel contact op!

## Verwachtingen

In deze cursus ga je aan de slag met programmeeropdrachten, waardoor je de taal Python leert en bovendien de standaardaanpak voor een aantal wetenschappelijke problemen leert kennen. Om echt te leren programmeren is veel oefening nodig, dus bovenal verwachten we dat je **alle opdrachten volledig werkend maakt**.

> Samenwerken tijdens dit vak is niet toegestaan. Dit vak heeft als doel jouw persoonlijke programmeervaardigheid te ontwikkelen. Bij vervolgvakken is het vaak wél mogelijk om samen te programmeren. Zie verder de opmerkingen over plagiaat, onderaan deze studiehandleiding.

## Leerdoelen

Wat willen we dat je kunt aan het einde van deze cursus?

* Je kunt de aangeboden standaardoplossingen voor wetenschappelijke programmeerproblemen toepassen op variaties van de problemen.
* Je kunt een omschrijving van een programma omzetten naar werkende code.
* Je kunt bijgeleverde bibliotheken gebruiken in je eigen programma's.
* Je kunt code overzichtelijk en beter leesbaar maken door een
  consistente stijl toe te passen.
* Je kunt enkele veelvoorkomende programmeerfouten opsporen en verbeteren.

## Eindcijfer

Het eindcijfer is samengesteld uit de resultaten van de opdrachten en dat van het tentamen.

| onderdeel | beoordeling         | gewicht |  
| --------- | ------------------- | ------: |
| module 1  | kwaliteit           |     33% |  
| module 2  | kwaliteit           |     33% |  
| module 3  | kwaliteit           |     33% |  
| tentamen  | correcte uitwerking |      0% |  

Je krijgt een eindcijfer voor dit vak als je:

* elke module op tijd en naar verwachting hebt ingeleverd;
* het tentamen voldoende hebt gemaakt.

Heb je een opdracht niet zichtbaar geprobeerd, of was je niet bij het tentamen, dan krijg je een NA (niet aanwezig). Heb je het tentamen niet gehaald, dan krijg je een NAV en kun je dit tentamen herkansen. Er zijn geen herkansingen voor de opdrachten, ook niet in geval van overmacht, dus lever altijd in wat je hebt en neem altijd contact op met de docent.

## Activiteiten

Er zijn drie modules waarvan de tweede de grootste is. Vanaf de eerste dag van de cursus ga je oefenen met het omzetten van een idee voor een programma naar werkende Python-code. Elke module bestaat uit theorie en voorbeelden, gecombineerd met grotere programmeeropdrachten.

| onderdeel | deadline                      |  
| --------- | ----------------------------- |
| module 1  | dinsdag 14 januari 17:59      |  
| module 2  | dinsdag 21 januari 17:59      |  
| module 3  | dinsdag 28 januari 17:59      |  
| tentamen  | vrijdag 31 januari 13--17 uur |  

Het is geen probleem als de modules een paar minuten later worden ingeleverd, bijvoorbeeld in geval van technische problemen.

Het is mogelijk om de modules maximaal 24 uur later in te leveren, met automatische aftrek van 1 punt voor de module. Lever je uiterlijk 4 dagen te laat in, dan gaan er 2 punten van het cijfer af. Nog later inleveren is niet mogelijk.

Omdat het mogelijk is ongemerkt mee te liften met een medestudent tijdens het maken van de practica (als je steevast overlegt over de manier van code schrijven), checken we met behulp van het tentamen nog een keer of je zelfstandig de leerdoelen van het vak gehaald hebt.

## Feedback

Alle uitwerkingen van een module lever je vóór de deadline in. Om te beginnen kijken we of je alles goed gemaakt hebt: de **correctness**. Hiervoor gebruiken we de tool **checkpy**. Je hebt zelf ook toegang tot deze tool, dus gebruik die goed!

Alleen als je opdracht helemaal werkt volgens `checkpy` kan deze nagekeken worden.

> Omdat we altijd nieuwe opdrachten gebruiken, gebeurt het soms dat er een fout wordt gevonden in `checkpy` of in de opdracht zelf. Als we de fout kunnen corrigeren sturen we een mail rond. Zorg in ieder geval dat je altijd aan het eind van de week je oplossingen nog eens checkt met de nieuwste versie van `checkpy`!

Programma's moeten niet alleen het "goede" antwoord geven, maar een programma kan zelf ook een bepaalde **kwaliteit** hebben. Is het een ordelijk en leesbaar geschreven algoritme? Kan het korter of duidelijker? De opdrachten worden beoordeeld op de volgende schaal:

10. uitzonderlijk goed resultaat met doordacht ontwerp
9. uitstekend resultaat op de aangegeven aspecten
8. keurig resultaat op de aangegeven aspecten
7. zichtbare aandacht voor alle aspecten, goed resultaat op sommige
6. zichtbare aandacht voor de meeste aspecten
5. zichtbare aandacht voor een beperkt aantal aspecten
4. geen aantoonbare aandacht voor de kwaliteitsaspecten
{: start="10" reversed=""}

Zoals je ziet is het minimum een 4. Als je de opdracht wel helemaal werkend inlevert, maar niet zichtbaar aan de kwaliteitsaspecten hebt gewerkt, krijg je dat cijfer.

> Feedback op kwaliteit moet je gedurende de cursus zelf vragen! Zorg dat je verschillende assistenten vraagt om verbeterpunten voor je opdrachten. Zo kun je een goed beeld vormen van wat "goede code" is, en dat zul je natuurlijk terug zien in je cijfer voor de laatste opdracht.

## Aanwezigheid

Tijdens de eerste week is er een **aanwezigheidplicht** voor alle geroosterde practica: zie je persoonlijke rooster op datanose. In latere weken verwachten we dat je bij de practica aanwezig bent als je hulp en uitleg nodig hebt. Er is geen mogelijkheid om hulp per e-mail te krijgen als vervanging van het practicum. Zorg dus dat je op tijd begint, zodat je nog een kans hebt om langs te komen als het nodig is!

## Studielast

De modules kosten je gemiddeld zo'n 19 uur werk: dat is dus meer tijd dan er practicum ingeroosterd is. Mocht je het niet afhebben, dan is het de bedoeling dat je de opdracht thuis nog af maakt. Kom je in de problemen? Neem dan direct contact op met de docenten, per mail.

| onderdeel   | studielast                |     totaal |  
| ----------- | ------------------------- | ---------: |  
| hoorcollege | 4 x 2 uur                 |      8 uur |  
| opdrachten  | 3 x 19 uur + 1 x 10 uur   |     67 uur |  
| tentamen    | 1 x 4 uur + voorbereiding |      6 uur |  
|             |                           | **81 uur** |  

De meeste studenten ervaren een programmeervak als **zwaar**. Dit komt omdat er veel tijd "verloren" gaat aan kleine foutjes, hard nadenken en even uitrusten. Als de frustratie je teveel wordt, laat het dan gerust weten. Weet dat het erbij hoort en onvermijdelijk is. En neem even pauze!

## Literatuur

Het volgende boek is gratis verkrijgbaar. In de cursus staat soms al uitleg uit dit boek. Probeer een balans te vinden in het leren uit de cursusmaterialen, het boek, en het oefenen met voorbeelden.

Allen Downey  
*Think Python* ([download](http://greenteapress.com/thinkpython2/html/index.html))  
Green Tea Press, 2013

## Eerder gevolgd

**Opdrachten** worden dit jaar op een andere manier beoordeeld dan vorig jaar. Daarnaast zijn ze inhoudelijk in meer of mindere mate gewijzigd. Daarom moeten alle modules opnieuw worden ingeleverd. Daarbij is het af te raden gebruik te maken van je uitwerkingen van vorig jaar, zodat je weer goede oefening krijgt en het vak echt haalt. **Tentamen**resultaten van vorige jaren zijn niet overdraagbaar.

## Inzage beoordelingen

Je hebt binnen 30 dagen na bekendmaking van de cijfers recht op inzage van alle soorten toetsen zodat je de manier van nakijken kunt controleren. Vraag na de bekendmaking van de uitslagen zelf om een individuele afspraak met de docent, per e-mail.

## Samenwerken

Samenwerken tijdens dit vak is *niet* toegestaan. Dit vak heeft als doel jouw
persoonlijke programmeervaardigheid te ontwikkelen. Bij vervolgvakken is het
vaak wél mogelijk om samen te programmeren.

Tijdens de practica is het natuurlijk prima als je de opgave bespreekt met de
student die naast je zit. Het is echter niet toegestaan om een regel
code van je medestudenten of van internet over te nemen.

Een belangrijk verschil dus: je kunt discussiëren over de manier waarop je een
probleem aanpakt, maar je kopieert niet de code van anderen. Om het jezelf niet
te makkelijk te maken, is het slim om niet op het scherm van je buren te kijken.

Als je merkt dat je zodanig aan het overleggen bent dat je dezelfde code krijgt
als een medestudent, is het hoog tijd om de assistent om hulp te vragen!

Kom je in tijdnood? Bespreek het even met de docenten. We willen het graag zo
oplossen dat je het vak zelfstandig kunt halen. Programmeren is echt iets dat
je zelf even onder de knie moet krijgen.

## Plagiaatregeling

Deze cursus hanteert de algemene Fraude- en plagiaatregeling van de UvA. Onder plagiaat wordt in ieder geval verstaan:

1. het gebruik maken dan wel overnemen van andermans teksten, gegevens of ideeën zonder volledige en correcte bronvermelding (overnemen van andermans code is hoe dan ook niet toegestaan voor dit vak, met of zonder bronvermelding);
2. het presenteren als eigen werk of eigen gedachten van de structuur dan wel het centrale gedachtegoed uit bronnen van derden, zelfs indien een verwijzing naar andere auteurs is opgenomen;
3. het niet duidelijk aangeven in de tekst, bijvoorbeeld via aanhalingstekens of een bepaalde vormgeving, dat letterlijke of bijna letterlijke citaten in het werk werden overgenomen, zelfs indien met een correcte bronvermelding;
4. het parafraseren van de inhoud van andermans teksten zonder voldoende bronverwijzingen.

Uiteraard is fraude en plagiaat verboden. Hier wordt nauwkeurig op gecontroleerd en streng tegen opgetreden. Bij vermoeden van plagiaat of fraude wordt altijd melding gemaakt bij de Examencommissie. De hoogste sanctie op fraude of plagiaat is volledige uitsluiting van deelname aan alle tentamens, examens of andere vormen van toetsing van de opleiding voor een periode van maximaal 12 maanden of zelfs de definitieve beëindiging van de inschrijving van de betrokkene. Zie voor meer informatie over  de Fraude- en plagiaatregeling van de Universiteit van Amsterdam: www.uva.nl/plagiaat

We gebruiken bij de beoordeling van de programmeeropdrachten plagiaatdetectie. Als blijkt
dat je opgave geheel of gedeeltelijk overeenkomt met een andere inzending of een
uitwerking van internet, dan zijn er twee mogelijkheden.

* Er is een bronvermelding: in dat geval voldoe je niet aan de eis van het
  zelfstandig maken van de opgaven en wordt je inzending afgekeurd. Omdat dit
  meestal na de deadline is betekent dat doorgaans dat je het vak dit jaar niet
  kunt afronden.

* Er is geen bronvermelding: in dat geval rapporteren we aan de examencommissie
  welke inzendingen overeenkomen, waarna de commissie beslist over te nemen
  maatregelen.

## Vakevaluatie vorig studiejaar

In het studiejaar 2016-2017 is dit vak voor het eerst gegeven. Studenten waren inhoudelijk over het algemeen tevreden en vonden de opdrachten leuk. Wel was de werkdruk soms veel te hoog.

In het studiejaar 2017-2018 gaven we het vak voor de tweede keer. De werkdruk was aanzienlijk beter volgens de studenten. Hierbij een samenvatting van de opmerkingen:

| Sterke punten      | Mogelijke verbeteringen                                             |  
| ------------------ | ------------------------------------------------------------------- |  
| zeer leerzaam      | in de 'spits' duurde het soms lang voordat vragen werden beantwoord |  
| duidelijke opbouw  | er zou meer uitleg bij kunnen                                       |  
| nuttige opdrachten |                                                                     |  
| goede docenten     |                                                                     |  

Dit jaar zijn er meer oefeningen en tussenopdrachtjes in de modules opgenomen, waarvan de bedoeling is dat het helpt om beter van de cursus te leren.

## Dankwoord

Gedeelten van deze cursus zijn gebaseerd op:

- Harvard's CS50, op <http://cs50.tv>
- UvA's Inleiding Wetenschappelijk Programmeren, op <https://inleiding.mprog.nl/>
